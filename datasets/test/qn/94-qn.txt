RANTA 
Ar i Farisar ar Sandúcear túler senna, ar tyastien se arcanelte sello i tanuvas tien tanwa menello. Hanquentasse quentes téna: “Ulca ar úvoronda nónare cestea tanwa, mal tanwa ua nauva antana san, hequa Yóno tanwa!” Ar oantes tello ar lende oa.
Sí i hildor lahtaner i hyana fáranna, mal ualte renne tala massa. Yésus quente téna: “Cima ar ettira pa i pulmaxe Farisaron ar Sandúcearon!” Carampelte pa si mici inte, quetila: “Ualve talle massar!” Istala ta, Yésus quente: “Manen ná i carpalde mici inde pa penie massar? Ma en ualde hanya, ar ualde enyale i massar lempe i húmin lempe, ar i nóte vircolcaron yar ortanelde? Hya i massar otso i húmin canta, ar i nóte vircolcaron yar ortanelde? Manen, tá, ualde hanya i uan quente lenna pa massar? Mal na tiríti pa i pulmaxe Farisaron ar Sandúcearon!” Tá hanyanelte i quétanes pa náve tiríti, lá pa i pulmaxe massaron, mal pa i peantáve Farisaron ar Sandúcearon.
Apa Yésus túle i ménannar Cesaréa Filippio, maquentes hildoryannar: “Man queni quetir in i Atanyondo ná?” Quentelte: “ Ennoli quetir: Yohannes i Sumbando, exeli: Elía, exeli: Yeremía hya quén i Erutercánoron!” Quentes téna: “Mal elde, man quetilde i nanye?” Hanquentasse Péter quente senna: “Elye i Hristo ná, i coirea Aino yondo!” Yésus hanquente senna: “Valima nalye, Símon Var-Yóna, an hráve yo serce uat apantane sa lyen, mal meneldea Atarinya. Ar quetin lyenna: Elye Péter, ar ondo sinasse carastuvan ocombenya, ar Mandosto andor uar turúva sa. Antauvan lyen menelo araniéno latili, ar ilqua ya nutuvalde cemende nauva nútina menelde, ar ilqua ya lehtal cemende nauva lehtana menelde!”
Tá tulcave cannes i hildoin vá quete aiquenna i náse i Hristo.
Lúme yanallo Yésus yestane tana hildoryain i mauyane sen lelya Yerúsalemenna ar perpere rimbe natali ho i amyárar ar parmangolmor, ar náve nahtana, ar i nelya auresse náve ortana. Mal Péter talle se véra nómenna ar yestane carpa tulcave senna, quetila: “Na moica imlen, Heru! Sie laume euva elyen!” Mal isse quernexe ar quente Péterenna: “Heca cata ni, Sátan! Meril tyare ni lanta, an sánal, lá Eruo sanwi, mal tai atanion!”
Tá Yésus quente hildoryannar: “Qui aiquen mere tule apa ni, nai laquetuvas inse ar ortauva tarwerya ar hilyuva ni.
An aiquen ye mere rehta cuilerya, sen nauvas vanwa; mal aiquen yeo cuile ole vanwa máranyan, hiruva sa. An qui atan came i quanda mar, mal cuilerya ole vanwa, manen ta sen aşea ná? An i Atanyondo tuluva Ataryo alcaresse as valiryar, ar tá paityuvas ilquenen ve lengierya né. Násie quetin lenna in ear ennoli i tárar sisse i laume tyavuvar qualme nó cenilte i Atanyondo túla aranieryasse!”