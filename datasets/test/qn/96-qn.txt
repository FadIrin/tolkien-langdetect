RANTA 
Lúme yanasse i hildor túler hare Yésunna ar quenter: “Man nanwave ná i antúra menelo araniesse?” Ar yáliéla pitya hína insenna, tyarnes he tare i endesse ar quente: “Násie quetin lenna: Qui ualde hire inwis ar nar ve pitye híni, laume tuluvalde mir menelo aranie. Etta, aiquen ye care inse nalda ve hína sina, isse ná i antúra menelo araniesse; ar aiquen ye came erya taite hína essenyanen, came ní. Mal aiquen ye tyare lanta er mici sine i savir nisse – sen nauva ambe aşea au mulondo náne panyana os yahtya, ar anes quórina mí núra ear.  
Horro i marden úsahtieryain! An i úsahtier maurenen tuluvar, man horro i atanen yenen i úsahtie tule! Mal qui málya hya talalya tyára lantelya, ása aucire ar hata sa lyello! Mene lalevíte hya tapta mir coivie ná lyen arya lá náve hátina arwa má atto hya tál atto mir i oira náre! Ar qui hendelya tyára lantelya, ása narca ettenna ar hata sa lyello! Mene mir coivie arwa erya hendo ná lyen arya lá náve hátina arwa hen atto mir i uruite Ehenna! Cena in ualde nattire aiquen mici pityar sine! An quetin lenna i valiltar menelde illume yétar meneldea Atarinyo cendele.
An i Atanyondo utúlie rehtien ya vanwa né. Mana sanilde? Qui nér same mámar tuxa, ar er mici te ranya, ma uas auta ho i nerte neterquean i orontissen, ar menis cestien i ranyala máma? Ar qui é hirises – násie quétan lenna, pa sana máma samis alasse túra lá ya samis pa i nerte neterquean i uar aránie. Mi imya lé, meneldea Atarinyo indóme ua in erya mici pityar sine nauva vanwa.
Ente, qui hánolya úcare, mena ar áse naitya imbe lyé ar sé erinque. Qui lastas lyenna, eñétiel hánolya. Mal qui uas lasta, á tala aselye er hya atta ambe, an i antonen astarmor atto hya neldeo ilya natto nauva tulcana. Qui uas lasta túna, queta i ocombenna. Qui loitas lasta yú i ocombenna, nauvas lyen ve quén i liendion ar ve tungwemo.
Násie quetin lenna, ilqua ya nutilde cemende nauva nútina menelde, ar ilqua ya lehtalde cemende nauva lehtana menelde. Ata násie quetin lenna: Qui atta mici le er sámo nát cemende arcien nat, ta martuva tunt meneldea Atarinyanen. An yasse atta hya nelde nar comyane mi essenya, tasse ean endaltasse.
Tá Péter túle ar quente senna: “Heru, mana i nóte i lúron yassen hánonya lerta úcare ninna ar apsenuvan sen? Tenna lúr otso?” Yésus quente senna: “Quétan lyenna, lá tenna lúr otso, mal tenna otoquean lúr otso! Etta menelo aranie ná ve nér, aran, ye merne same onótie as móliryar. Íre yestanes i onótie, qúen arwa rohto talention húmi quean náne tulyana senna. Pan uas sáme fáre paitien sen, herurya canne i mo vacuva se, as verirya ar hínaryar, ar ilqua ya sámes, paitien i rohta. Etta i mól lantane undu ar cúve epe se, quetila: “Sama cóle nin, ar paityuvan nan ilqua lyen!” Ápaina endaryanna, sana mólo heru lehtane se ar apsenne rohtarya.
Mal sana mól etelende ar hirne quén i hyane mólion, ye sáme sen rohta lenárion tuxa. Ar mápala se, yestanes quore se, quetila: “Ánin paitya rohtalya!” Tá i hyana mól lantane undu ar arcane senna, quetila: “Sama cóle nin, ar paityuvan lyen!” Mal uas merne, ono lendes ar hante hé mir mando tenna hé paityumne rohtarya. Etta, íre i hyane móli cenner ya martane, anelte ita nairie, ar lendelte ar nyarner herultan ilqua ya náne martiéla. Tá herurya tultane se ar quente senna: “Olca mól, quanda rohtalya apsennen lyen, íre arcanel nillo! Lau tá carumnel mai au yú elye oráve i hyana mólesse ye enge aselye, ve inye antane lyen oravie?” Ar nála rúşea, herurya antane se ollo i mandocunduin, tenna paityumnes quanda rohtarya. Mí imya lé meneldea Atarinya yú caruva len qui ualde ilquen apsene hánoryan holmo!”   