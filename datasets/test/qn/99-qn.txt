RANTA 
Íre túlelte har Yerúsalemenna ar túler Vet-Fahenna i Orontenna Milloaldaron, tá Yésus etementane hildo atta, quetila túna: “Mena mir i osto ya caita epe tu, ar lintiénen hiruvaste pellope nútina, ar rocolle óse; átu lehta ar átu tulya ninna. Ar qui quén quete nat lenta, queta: I Heru same maure túva. Tá, mi imya lú, mentauvas tu!”
	Nat sina martane carien anwa i quetta ya i Erutercáno quente: “Nyara Siono selyen: Yé, aranelya túla lyenna, nalda ar hamila pellopesse, ar rocollesse, onna celvo cólova!”
Sie i hildor lender ar carner ve Yésus canne tun. Ar tallette i pellope ar rocollerya, ar panyanette tusse collattar, ar hamunes tusse. I ambe hoa ranta i şango pantaner collaltar i mallesse, íre exeli hocirner olwar i aldallon ar pantaner tai i mallesse. Ar i şangar yar lender epe se ar i hilyaner yámer: “Hosanna yondon Láviro! Aistana ná ye túla i Héruo essenen!  Hosanna i tarmenissen!” 
Ar íre lendes mir Yerúsalem, i quanda osto náne valtana, quetila: “Man ná quen sina?” Mal i şangar hanquenter: “Si Yésus i Erutercáno ná, Nasaretello Alileasse!”
Ar Yésus lende mir i corda, ar et-hantes ilye i vancer ar homancaner i cordasse, ar sarnor i telpevistandoiva nuquernes, ar i hammar iva vancer i cucuar. Ar quentes téna: “Técina ná: Coanya nauva estaina coa hyamiéva – mal elde acárier sa rotto piluiva!” 
Ente, laceníti ar lalevíti ennoli túler senna i cordasse, ar nestanes te.
	Íre i hére airimor ar i parmangolmor cenner i elmendar yar carnes ar i seldor yamila i cordasse: “Hosianna Yondon Laviro!”, anelte rúşie ar quenter senna: “Ma hláral ya té quétar?” Yésus quente téna: “Ná! Ma ualde oi hentane si: Et antollo lapsion ar vinimoron amanwiel laitale – ?” Ar oantes tello ar lende et i ostollo Vetanianna ar lemne tasse ter i lóme. 
	Nanwenila i cordanna arinyave, anes maita. Ar cennes relyávalda ara i malle ar lende henna, mal hirnes munta hesse hequa rie lassi, ar quentes henna: “Nai úquen oi camuva yáve lyello!” Ar mi imya lú i relyávalda hestane. Mal íre i hildor cenner ta, tatallanelte, quetila: “Manen i relyávalda hestane mi erya lú?” Hanquentasse Yésus quente téna: “Násie quetin lenna: Qui samilde savie ar uar iltance, ualde rie caruva ya inye carne i relyávaldan, mal yú qui quetilde oron sinanna: Na ortana ar hátina mir i ear!, ta martuva. Ar ilye i nati yar arcalde hyamiesse, arwe saviéno, camuvalde!”
Sí apa lendes mir i corda, i hére airimor ar i amyárar imíca i lie túler senna lan peantanes i şanga ar quenter: “Mana i hére yanen caril nati sine? Ar man antane lyen hére sina?” Hanquentesse Yésus quente téna: “Yú inye maquetuva lenna pa er nat. Qui nyarilde nin, yú inye nyaruva len pa i hére yanen carin nati sine. Yoháno sumbie, mallo anes? Menello hya atanillon?” Mal carnelte úvie mici inte, quetila: “Qui quetilve: Menello, quetuvas venna: Tá manen ná i ualde sáve sesse? Mal qui quetilve: Atanillon, rucuvalve i şangallo, an illi mici te savir i Yoháno Erutercáno né!” Ar hanquentasse quentelte Yésunna: “Ualme ista!” Yú isse quente téna: “Tá inye véla ua nyare len pa i hére yanen carin nati sine.
Mal mana sanilde? Enge nér as hína atta. Lendes i minyanna ar quente: Hína, síra mola i tarwasse liantassion! Hé quente: Ménan, heru! – mal uas lende. Lelyala i exenna, quentes i imya nat. Mal hanquentasse hé quente: Uan mere. Ono epeta vistanes sámarya ar lende. Man imíca i atta carne i ataro nirme?” Quentelte: “I attea!” Yésus quente téna: “Násie quetin lenna: I tungwemor ar i imbacindi lelyar epe lé mir Eruo aranie. An Yoháno túle lenna mí malle failiéva, mal ualde sáver sesse. Mal i tungwemor ar i imbacindi sáver sesse, ar elde, ómu cennelde ta, uar epeta vistane sámalda savien sesse. 
Hlara hyana sestie: Enge nér, coantur, ye empanne tarwa liantassion, pelde sa pelonen, sampe limpevorma ar carastane mindo. Tá láves alamólin yuhta sa telpen, ar lende ettelea nórenna. Íre i lúme yávíva túle, mentanes núroryar ñetien yáveryar. Mal i alamor namper núroryar, ar er palpanelte, exe nacantelte, exenna hantelte sarni tenna qualles. Ata mentanes hyane núroli, rimbe epe i minyar, mal carnelte i imya tien. I mettasse mentanes yondorya téna, quetila: “Samuvalte áya yondonyan!” Cenila i yondo, i lamor quenter mici inte: “Si i aryon ná; tula, alve nahta se ar ñete rantarya ve aryon!” Ar mápala se, hanteltes et i tarwallo ar nacanter se. Etta, íre i tarwantur tuluva, mana caruvas sine alamoin?”
Quentelte: “Sine ulcain antauvas ulca metta, ar lavuvas hyane alamoin yuhta i tarwa, i antauvar sen i yávi íre i lúme utúlie!” Yésus quente téna: “Lau hentanelde i tehtelessen: I ondo ya i şamnor querner oa, sá olólie cas i vinco. I Hérullo si utúlie, ar nas elmenda hendulmatse – ? Etta quetin lenna: Eruo aranie nauva mapana oa lello ar antana nóren carila yáveryar. Ar ye lanta ondo sinanna nauva rácina; mal aiquen yenna lantas – aqua ascatuvas se. 
	Ar íre i hére airimor ar i Farisar hlasser sestieryar, sintelte i quentes pa té, ar ómu cestanelte mapa se runcelte i şangallo, pan sannelte pa se ve Erutercáno. 