Ar hanquentasse Yésus ata carampe téna sestiessen, quetila: “Menelo aranie ná ve nér, aran, ye carne veryangweo meren yondoryan. Ar mentanes núroryar yalien i náner yáline i veryangweo merendenna, mal ualte merne tule. Ata mentanes hyane núror, quetila: Nyara i yálinain: 'Yé, amanwien mattinya, mondonyar ar maitane celvanyar anaier nahtane, ar ilqua manwa ná! Tula i veryangweo merendenna!' Mal ualte cimne ar oanter, quén véra restaryanna, quén mancaleryanna; mal i exi, mápala núroryar, lenganer tien yaiwenen ar nacanter te.
Mal i aran olle rúşea, ar mentanes hosseryar ar nancarne tane nahtari ar urtane ostolta. Tá quentes núroryannar: I veryangweo meren é manwa ná, mal i yálinar úner valde. Etta mena i mallennar yar tulyar et i ostollo, ar yala aiquen ye hirilde i veryangweo merendenna. Ar núror sine etelender ar comyaner illi i hirnelte, olcar ar mani véla, ar i şambe yasse carnelte i veryangweo meren náne quátina inen cainer ara i sarno. 
Íre i aran túle minna yétien i caitalar ara i sarno, cennes nér ye úne netyana lanninen veryangweo. Ar quentes henna: “Málo, manen imittiel sir ú lannion veryangweo?” Hé sáme munta ya he polde quete. Tá i aran quente núroryannar: 'Áse nute talusse ar mátse ar áse et-hate mir i mornie i ettesse; tasse nauvar i yaime ar i mulie nelciva.' An rimbar nar yáline, mal nótimar nar cíline!
Tá i Farisar lender ar carner panor uo, rembien se questaryasse. Ar mentanelte senna hildoltar as i Herolyar, i quenter: “Peantar, istalme i nalye nanwa ar peanta Eruo malle nanwiesse, ar ualye cime aiquen, an ual yéta Atanion cendele. Etta queta menna ya sanilye: Ma lávaina ná anta tungwe i Ingaranen, hya lá?” Mal Yésus, istala ulculta, quente: “Manen ná i tyastalden, imnetyandor? Ánin tana telpemitta i tungweo!” Tallelte senna lenár. Ar quentes téna: “Mano emma ar tecie si ná?” Quentelte: “I Ingarano!” Tá quentes téna: “Etta á paitya i Ingarano nati i Ingaranen, mal Eruo nati Erun!” Ar íre hlasselte ta, tatallanelte, ar autala sello lendelte oa.
Yana auresse túler senna Sanduceáli, i quetir i lá ea enortie, ar maquentelte senna: “Peantar, Móses quente: Qui aiquen quale ú hínion, mauya hánoryan verya veriryanna ar orta erde hánoryan. Enger aselte hánor otso, ar i minya, apa veryanes nissenna, qualle; ar pan pennes hína, hehtanes verirya hánoryan. I imya nat martane yú i attean ar i neldean, é tenna i ostean. Ve i métima i nís qualle. Tá man se-samuvas ve veri i enortiesse? An illi mici te sámer se!”
Hanquentasse Yésus quente téna: “Loitalde, pan ualde ista i Tehteler ar Eruo túre véla. An i enortiesse ualte verya exennar hya nar vertane, mal nalte ve menelo vali. Mal pa i enortie qualinaron, ma ualte hentane ya náne quétina lenna lo Eru, íre quentes: Inye Avrahámo Aino ar Ísaco Aino ar Yácovo Aino – ? Uas qualinaron Aino, mal coinaron!” Hlarila ta, i şangar tatallaner peantieryanen.
Íre i Farisar hlasser manen pustanes anto i Sandúceáron, ocomnelte uo. Ar quén imíca te, şanyengolmo, maquente tyastien se: “Peantar, mana i antúra axan i Şanyesse?” Quentes senna: “Alye mele i Héru Ainolya quanda endalyanen ar quanda fealyanen ar quanda sámalyanen. Ta ná i antúra ar minya axan. I attea vávea ná: Alye mele armarolya ve imle. Sine nát i axan atta yanten i quanda Şanye linga, ar i Erutercánor!”
Sí lan i Farisar aner comyane, Yésus maquente téna: “Mana sanilde pa i Hristo? Mano yondo náse?” Quentelte senna: “Laviro!” Quentes téna: “Manen, tá, lerta Lavir i Fairenen esta se Heru, quetila: I Héru quente herunyanna: Hara ara formanya tenna panyan ñottolyar nu talulyat – ? Qui, tá, Lavir esta se Heru, manen náse yondorya?” Ar lá ence aiquenen hanquete senna erya quetta; ente, lá enge aiquen ye veryane maquete senna ambe.
