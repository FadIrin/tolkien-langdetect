Nosseparma Yésus Hristo, Lavirion, Avrahámion:

Avraham ónë Ísac, ar Ísac ónë Yácov, ar Yácov ónë Yehúra ar hánoryar,

Yehúra ónë Peres ar Sera as Tamar, ar Peres ónë Hesron, ar Hesron ónë Áram,

ar Áram ónë Amminarav, ar Amminarav ónë Naxon, ar Naxon ónë Salmon,

ar Salmon ónë Voas as Ráhav, ar Voas ónë Óver as Rút, ar Óver ónë Yessë,

ar Yessë ónë Lavir i aran. Ar Lavir ónë Solomon as i vessë Úrio,

ar Solomon ónë Rehóvoam, ar Rehóvoam ónë Ávia, ar Ávia ónë Ásaf,

ar Ásaf ónë Yóhyafat, ar Yóhyafat ónë Yóram, ar Yóram ónë Ussia,

ar Ussia ónë Yótam, ar Yótam ónë Áhas, ar Áhas ónë Hesécia,

ar Hesécia ónë Manassë, ar Manassë ónë Ámos, ar Ámos ónë Yosía,

ar Yosía ónë Yócim, ar Yócim ónë Yeconya ar hánoryar, i lúmessë ya i lië né autulyaina Vávelenna.

Apa i autulyalë Vávelenna Yeconya ónë Hyëaltiel, ar Hyëaltiel ónë Seruvável,

ar Seruvável ónë Áviur, ar Áviur ónë Elyacim, ar Elyacim ónë Ásor,

ar Ásor ónë Sároc, ar Sároc ónë Ácim, ar Ácim ónë Eliur,

ar Eliur ónë Elëásar, ar Elëásar ónë Mattan, ar Mattan ónë Yácov,

ar Yácov ónë Yósef i venno Marío, yenen né cólina Yésus, ye estaina Hristo ná.

Sië ilyë i nónari Avrahamello Lavirenna ner canta ar cainen, ar Lavirello i autulyalenna Vávelenna ëar canta ar cainen nónari, ar i autulyalello Vávelenna i Hristonna canta ar cainen nónari.

I colië Yésus Hristova martanë sië: Írë amillerya María né nauta vestien Yósef, nes hírina lapsarwa i Airë Fëanen, epë nentë ertainë.

Mal Yósef vennorya, ye né faila ar úmë merë naitya se, mernë lerya se nuldavë.

Mal apa sannes sin, en! i Heruo vala tullë senna oloressë, quétala: “Yósef Lavirion, áva rucë mapiello María vesselya mardenna, an ya ná nostaina sessë i Airë Fëanen ná.

Coluvas yondo, ar estuvalyes Yésus, an etelehtuvas lierya úcarintallon.”

Ilqua sina martanë amaquatien ya i Heru quentë tercánoryanen, quétala:

“En! i vendë nauva lapsarwa ar coluva yondo, ar antuvantë sen i essë Immanuel” — ya tëa “Aselvë Eru”.

San Yósef, apa cuivierya *húmeryallo, carnë ve i Heruo vala cannë sen, ar nampes vesserya mardenna.

Mal úmes ista se epë colles yondo, ar Yósef ánë sen i essë Yésus.