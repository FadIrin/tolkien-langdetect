Apa Yésus né cólina Vet-Lehemessë Yúrëo, Heror i arano auressen, en! elentirmor rómenyë ménallon tuller Yerúsalemenna,

quétala: “Massë ëa ye ná cólina aran i Yúraron? An Rómessë cennelmë elenerya, ar utúlielmë cavien senna.”

Íre hlarnes sin, Aran Heror né quírina, ar quanda Yerúsalem as se,

ar hostala ilyë i hérë airimor ar i tencamor imíca i lië, maquentes te pa i colienómë i Hristo.

Quententë senna: Vet-Lehemessë Yúrëo, an sië ná técina i Erutercánonen:

Ar elyë, Vet-Lehem Yúrëo, laumë i ampitya mici cánor Yúrëo ná; an elyello tuluva túro, ye nauva mavar Israel lienyan.

San Heror nuldavë tultanë i elentirmor ar maquentë te pa i lú ya minyavë cennentë i elen.

Mentaneryet Vet-Lehemenna quétala: “Á lelya, á saca i hína, ar írë ihírielles nyara ninna, ne yando inyë polë lelya cavien senna.”

Írë hlarnentë i aran lendentë oa, ar en! i elen ya cennentë Rómessë lendë epë te, tenna pustanes or i nómë yassë engë i hína.

Cenië i elen ánë tien alta alassë.

Lendentë mir i coa ar cenner i hína as María amillerya, ar lantala undu canwentë senna. Pantanentë harmantar ar áner sen annar, malta ar ninquima ar nísima suhtë.

Mal írë né tien nyárina oloressë ne entulië Herorenna raxëa né, lendentë nórentanna exa mallenen.

Apa ambentë, en! Heru vala tannë immo Yósefen oloressë, quétala: “Á orta, á mapa i hína ar amillerya ar usa Mirrandorenna, ar á lemya entassë tenna quetuvan lenna; an Heror sacuva i hína nehtien se.”

Ar ortanes ar nampë i hína ar amillerya aseryë lómissë, ar ambes Mirrandorenna,

ar lemnes entassë tenna Heroro qualmë, amaquatien ya né quétina i Herunen ter tercánorya, quétala: “Et Mirrandorello yallen yondonya.”

San Heror, cénala ne i elentirmor aucatáner se, né quátina alta ahanen, ar etementes ohtari nehtien ilyë seldor Vet-Lehemessë ar ilyë i ménassen os sa, ho atta loar ar nu, ve i lúmë pa ya nentes istya i elentirmollon.

San né amaquátina ya né quétina ter Yeremía i Erutercáno, quétala:

Óma né hlárina Ramassë, yaimë ar alta nainië; sin né Ráhel yaimëa hínaryain, ar úmes merë tiutalë, an umintë voro ëa.

Apa Heroro qualmë, en! Heru vala tannë immo Yósefen oloressë Mirrandoressë

ar equë: “Á orta, á mapa i hína ar amillerya ar á lelya mir Israélo nórë, an nar qualini i merner mapa i híno cuilë.”

Ortanes ar nampë i hína ar amillerya ar lendë mir Israélo nórë.

Mal írë hlarnes ne Arcelaus turnë Yúrëassë nómessë Heror atareryo, runces meniello entanna. Oloressë né sen nyárina pa raxerya, ar ambes mir i ména Alílëo.

Tulles ar marnë ostossë estaina Násaret, amaquatien ya né quétina ter i Erutercánor: “Nauvas estaina Násarya.”