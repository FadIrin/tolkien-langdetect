Yanë auressen tullë Yohannes i Mixatar, nyardala erumassë Yúrëo:

“Allë pirë, an menelo aranië utúlië harë!”

An nér sina né pa ye quentë Isaia i Erutercáno írë eques: “I óma queno rámala i erumassë: Allë manwa i Heruo mallë, caral tieryar térë!”

Yohannes né vaina collassë findíva ulumpion ar haryanë aluquilta os osweryar, ar matilarya né salquecápor ar verca lis.

San Yerúsalem ar quanda Yúrëa ar i quanda nórë os Yordan etelender senna,

ar nentë mixantë senen Yordan·síressë, etequétala úcarintar.

Írë cennes rimbë Fariryar ar Sardúcëar túla i mixatienna, quentes tienna: “Nónar laucion, man le-saitanë usë i túlala ahallo?

San cola yávë valda i piriéo!

Ar áva sana ne lertallë quetë indenna: ‘Atarelva Avraham ná’ — an inyë quetë lenna ne Eru polë orta amba híni Avrahámen sinë sardillon.

Yando sí i pelecco caita ara sundor i aldaron: Sië ilya alda ya umë colë mára yávë nauva círina undu ar hortaina mir i nárë.

Inyë le-mixata nennen, mir pirië. Mal ye tuluva apa ni ná taura lá ni — inyë umë valda mapa i hyapatu taluryalto. Eryë le-mixatuva Airë Fëanen ar nárenen.

Saltamarya ëa máryassë, ar poituvas ciltalamerya. Hostuvas orirya mir i hostacoa, mal i ospor urtuvas nárenen ya úquen polë luhtya.”

San Yésus lendë Alílëallo Yordanna ar tullë Yohannenna mixatieryan se.

Mal Yohannes lalanë sen sin, ar equë: “Maurenya ná ne inyë nauva mixanta elyenen, ar elyë túla ninna!”

Mal nangwesiessë Yésus quentë: “Ásan lavë marta, an sië ná vent vanima carë ilqua ya ná faila.” San láveryes.

Apa Yésus né mixanta tulles imyalussë amba et i nenello, ar en! menel né sen pantaina, ar cennes Eruo Fairë túla undu senna ve cucua.

En! yando engë óma menello ya quentë: “Sin ná yondonya, i melda, yessë haryan mára indómë.