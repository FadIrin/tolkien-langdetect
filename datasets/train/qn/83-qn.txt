Cénala i sangar lendes amba mir i oron, ar írë hamnes undu hilmoryar tuller senna.

Ar pantanes antorya ar te-saitanë, quétala:

“Alassië nar i penyar fairessë, an entë haryuvar menelo aranië!

Alassië nar i nyerir, an nauvantë tiutainë!

Alassië nar i milyasámëar, an nauvantë aryoni cemeno!

Alassië nar i maitar ar soicar failien, an nauvantë quátinë!

Alassië nar i órávalar, an camuvantë óravië!

Alassië nar i poicar endo, an cenuvantë Eru!

Alassië nar i carir sérë, an nauvantë estainë Eruo yondor!

Alassië nar i roitainar failiénen, an tien menelo aranië ëa!

Alassië nallë írë queni le-naityar ar le-roitar ar húrala quetir ilya ulco pa le, inyen.

Allë alasta ar capal alassenen, an alta ná paityalelya meneldë.

Ellë nar cemeno singë; mal ai i poldorë auta i singello, manen singwa tyáverya entuluva? Uis voro yuhtima aiquan, mal ná hortaina ettenna, yassë atani vattuvar sanna.

Ellë nar Ambaro cala. Osto orontessë mo lá polë nurta.

Mo lá narta calma ar sa-panya nu calpa, mal i calmatarmassë, ar caltas ilquenna i coassë.

Sië yando ellë tyaruvar calalya calta atanin, ne polintë cenë márë carielyar ar anta alcar Atarelyan, ye ëa meneldë.

Áva sana ne inyë utúlië aumapien i Sanyë var i Erutercánor. Lá utúlien aumapien, mal amaquatien!

An quetin lenna ne menel cemenyë autuvar epë i ampitya tengwa var tehta autuva i Sanyello, ne ilqua úva tulë.

Sië, ilquen ye racë er mici ampityë axani ar saita atani sin, se nauva estaina ampitya menelo araniessë. Mal ilquen ye carë ve ta ar saita exi pa ta, se nauva estaina alta menelo araniessë.

An quetin lenna ne ai failielya umë alta lá failië i tencamoron ar i Fariryaron, laumë tuluvallë mir menelo aranië.

Hlarnellë ne né quétina i yárannar: Áva nehta; mal aiquen ye é nehta nauva námima i námorénen!

Mal inyë quetë lenna ne aiquen ye ná aharwa hánoryan nauva námina i námorénen, ar ilquen ye quetë hánoryanna: ‘Ráca!’ nauva námima i Antára Námorénen, mal aiquen ye quetë ‘A auco!’ nauva valda uruitë Ehenno!

Ai, san, túlalyë i yangwanna túlula annarya, ar entassë enyalilyë ne hánolya harya costië aselyë,

alyë avë annalya entassë epë i yangwa, ar á lelya oa: Minyavë cara sérelya as hánolya, ar san, írë enutúlielyë, lertalyë yacë annalya.

Na linta carien sérë as cotumolya írë voro ëalyë aseryë i mallessë — ne i cotumo úva le-oranta i námon, ar i námo i námonduren, ar nalyë hortaina mir mando.

Quetin lenna anwavë: Laumë tulilyë entallo epë apaitielyë i métima pitya mitta tyelpeva!

Ahláriellë ne né quétina: ‘Áva racë vestalë!’

Mal inyë quetë lenna ne ilquen ye yéta nís milyala se, epello arácië vestalë aseryë endaryassë.

Ai forya hendelya le-sahta, ása etenarca ar ása horta immollo. An ai er mici hroamittalyar vanwa ná, sin ná len mára lá ne quanda hroalya ná hortaina mir Ehenna.

Ar ai forya málya le-sahta, ása aucirë ar ása horta immollo. An ai er mici hroamittalyar vanwa ná, sin ná len mára lá ne quanda hroalya tulë mir Ehenna.

Ná quétina: Mauya yen cilta immo vesseryallo sen-anta ciltietengwa.

Mal inyë quetë lenna: Ilquen ye cilta immo vesseryallo hequa raciénen vestaléva, tyarë se racë vestalë. Ar ye vesta ciltaina nís racë vestalë.

Yando ahláriellë ne né quátina i yárannar: Áva anta huruvanda, mal hepa i Herun i vandar yar ánelyë.

Mal inyë quetë lenna: Aqua áva anta vandar, lá menelenen, an nas i mahalma Eruva,

var cemennen, an nas i talhamma taluryant, var Yerúsalemnen, an nas osto i taura aranwa.

Yando áva anta vandar carelyanen, an umilyë polë ninquita var morita erya findë.

Quetielya nauva ná, ná — lá, lá! Ya ná lil lá sin ulcuo ná.

Ahláriellë ne né quétina: Hen i nómessë hendo, ar nelet i nómessë nelco!

Mal inyë quetë lenna: Áva tyulë yenna carë ulco lenna. Ai aiquen le-palpa forya ventalyassë, quera senna yando i exë.

Ai aiquen merë lelya námorenna aselyë mapien laupelya, ásen lavë mapa yando collalya.

Ar ai aiquen mauya le hilya se nelyalar er, á lelya aseryë atta nelyalári.

Á anta yen maquetë lello, ar áva pirë yello merë yuhta aiqua ya haryalyë.

Ahláriellë ne ná quétina: Mela málolya ar teva nottolya!

Mal inyë quetë lenna: Mela nottolyar, á laita i úlaitar le, cara mai in le-tevir, ar hyama in le-roitar,

ne nauvallë híni Atarelyo meneldë. An eryë tyarë Anarerya orta or ulcar ar mani, ar lavë mistë lanta failannar ar úfailannar.

Ai melillë i melir le, mana paityalelya? Ma lá i hostandor carir i imya?

Ar ai quetillë aiya er hánolyannar, manen sin alta carië ná? Ma lá queni i nórion carir i imya?

Na, san, quanyë, tambë Atarelya meneldë quanya ná.