RANTA 
Cima i ualde care failielda epe atani náven tíraine lo té, hya ualde samuva paityale Atareldallo menelde.  Etta, íre antal annar oraviéva, áva lamya róma epe lye, ve i imnetyandor carir i yomencoassen ar i mallessen, camien alcar ho té. Násie quetin lenna: Cámalte quanda paityalelta. Mal elye, íre antal annar oraviéva, áva lave hyarmalyan ista ya formalya cára. Sie annalyar oraviéva nauvar nuldasse; tá Atarelya, ye tíra nuldasse, paityuva lyen.
Ente, íre hyamilde, áva na ve i imnatyandor, an melilte hyame íre táralte i malleron vincassen, náven cénime atanin.Násie quetin lenna: Cámalte quanda paityalelta. Mal elye, ire hyamil, mena mir véra solmalya, ar holtiéla fennalya hyama Atarelyanna ye ea nuldasse; tá Atarelya ye nuldave tíra, paityuva lyen. Mal íre hyámal, áva quete i imye nati mi vorongandale, ve queni i liendion carir, an sanilte i nauvalte hláraine yuhtiénen rimbe quettali. Etta, áva na ve té, an Eru Atarelda ista maureldar nó arcalde sello.
Hyama, tá, sie: Átarelma menelde, na aire esselya! Aranielya na tuluva! Na care indómelya cemende tambe menelde! Ámen anta síra ilaurea massalma, ar ámen apsene úcarelvar síve elme apsenir tai tien i úcarir elmen. Álame tulya úsahtienna mal áme etelehta ulcullo! Násie!
Qui apsenilde atanin ongweltar, yú apsenuva len Atarelda menelde; mal qui ualde apsene atanin, Atarelda mi imya lé ua apsenuva ongweldar len. 
Íre hepilde lamate, áva na ve imnatyandor, i carir cendelelta úvanima carien lamatelta cénima atanin. Násie quetin lenna: Cámalte quanda paityalelta. Mal elye, íre hepil lamate, á panya millo caralyasse ar sova cendelelya. Sie lamatelya ua nauva cénima atanin, mal Atarelyan ye ea nuldasse; ar Atarelya, ye nuldave tíra, paityuva lyen.
Áva comya len harmar cemende, yasse malo ar ñwarie ammatir, ar yasse arpor racir minna ar pilir. Mal á comya len harmar menelde, yasse malo ar ñwarie uar ammate, ar yasse arpor uar race minna ar pilir. An yasse harmalya ea, tasse yú endalya euva.
Hroalyo calma i hen ná. Etta, qui hendelya málesse ná, quanda hroalya nauva calima, mal qui hendelya olca ná, quanda hroalya nauva morna. Qui i cala ya ea lyesse ná mornie, manen hoa i mornie ná!
Lá ece aiquenen náve mól heru attan; tevuvas i mine ar meluva i exe, hya himyuvas i mine ar yeltuva i exe. Ualde pole náve móli Erun ar Mammonen véla.
Etta quetin lenna: Áva na tarcine pa inde, pa mana matuvalde hya mana sucuvalde, hya pa hroalya, pa i lanni yar coluvalde. Ma i cuile ua amba lá matta ar i hroa lá i larmar? Cima menelo aiwi, i ualte rere hya cirihta hya comya mir haurar, ananta meneldea Atarelda anta tien matta. Ma ualde valdie lá té? Man imíca le pole napane erya perranga coivieryan? Ente, pa lanni, mana castalda náven tarcine? Para i resto indilinen, manen ualte mole ar ualte lia, mal nyarin len i Solomon alcareryasse úne tópina ve erya mici té. Qui Eru sie netya i olvar i restasse, i ear sisse síra ar nauvar vanwe enwa, manen ita ambe láreáve topuvas lé, elde pitya saviéno? Etta áva na tarcine ar quete: “Mana matuvalve?” hya “Mananen topuvalve inwe?” An ilye nati sine i liendi roitar. Mal meneldea Atarelda ista i samilde maure ilye sine nativa.
Á cesta minyave i aranie ar failierya, ar ilye sine nati nauvar napánine len. Etta, áva na tarcine pa i hilyala aure, an i hilyala aure samuva vére tarrcieryar. Ilya réo ulco farya san.