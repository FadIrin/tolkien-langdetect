RANTA 
Áva name, lá náven námine, an i námiénen yanen námal nauval námina, ar i lestanen yanen etsatil nauva etsátina lyen. Tá manen ná i yétal i lisce hanolyo hendesse, mal ua cime i pano véra hendelyasse? Hya manen ece lyen quete hánolyanna: 'Lava nin tuce i lisce et hendetyallo', íre yé! ea pano véra hendelyasse? Imnetyando! Minyave tuca i pano et véra hendelyallo, ar tá polil cene manen tuce i lisce et hánolyo hendello.
Áva anta ya aire ná i huoin; mi imya lé, áva hate marillaldar epe polcar, hya vattuvaltet nu taliltar ar queruvar inte ar narcuvar le.
Á arca, ar nauva len antana; á cesta, ar hiruvalde, á tamba, ar nauva len latyana. An ilquen arcala came, ar ilquen cestala hire, ar ilquenen tambala nauva latyana. Man imíca le, qui yondorya arca massa, antauva sen sar? Hya qui arcas lingwe – lau antauvas sen leuca? Etta, qui elde i nar olce istar anta máre annar hínaldain, manen ita ambe Atarelda ye ea menelde antauva máre nati in arcar sello?
Etta, ilye nati yar merilde cárine len lo atani, cara tien mí imya lé. Ta ná ya tear i Şanye ar i Erutercánor.
Á mitta ter i náha ando, an palla ar yanda ná i malle ya tulya oa nancarienna, ar rimbe nar i mittar ter sa, mal náha ná i ando ar lenwa i malle tulyala mir coivie, ar nótime nar i hirir sa.
Tira inde pa i furutercánor i tulir lenna mámaron lannessen, mal mityasse nalte ammatila ñarmor. Yáveltainen istuvaldet. Queni uar comya tiumar necelillon hya relyávi nastalaimallon, ma naite? Sie ilya mára alda cole mára yáve, mal ilya quelexima alda care şaura yáve. Mára alda ua pole cole úmirwa yáve; mi imya lé, quelexima alda ua pole cole mára yáve. Ilya alda ya ua cole mára yáve círina undu ná ar hátina mir i náre. É yáveltainen istuvaldet!
Lá ilquen ye quete ninna: Heru, Heru, tuluva mir menelo aranie, mal ye care i indóme Atarinyo ye ea menelde. Rimbali quetuvar nin enta auresse: Heru, Heru, ma ualme quente ve Erutercánor esselyanen, ar et-hanter raucor esselyanen, ar carner rimbe taurie cardali esselyanen?' Mal tá nyaruvan tien: Uan oi sinte le! Heca nillo, elde i racir i şánye!
Etta ilquen ye hlare sine quettanyar nauva ve handa nér, ye carastane coarya i ondosse. Ar i ulo ulle undu, ar i oloiri túler, ar i súri vávaner ar penter coa tananna, mal uas lantane, an anes tulcana i ondosse. 
Ente, ilquen ye hlare sine quettanyar ar uar care ve tai ná ve úhanda nér, ye carastane coarya i litsesse. Ar i ulo ulle undu, ar i oloiri túler, ar i súri vávaner ar penter sana coanna, ar talantes, ar lantarya túra né!
Sí íre Yésus telyane ilye quettar sine, i şángar tatallaner peantieryanen, an peantanes ve quén arwa túreo, ar lá ve parmangolmoltar.