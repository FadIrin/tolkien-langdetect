RANTA 
Ar apa ununtes i orontello hoe şangar hilyaner se. Ar yé, halmahlaiwa quén túle senna ar lantane undu epe se, quetila: “Heru, qui meril, polil poita ni!” Ar rahtala máryanen appanes he, quetila: “Merin! Na poica!” Ar mi imya lú hé náne poitana halmahlíveryallo. Ar Yésus quente henna: “Cena i quetil munta aiquenna, mal mena, á tana imle i airimon, ar yaca i anna ya Móses canne, ve vettie tien!” 
Ar íre lendes mir Capernaum, tuxantur túle senna, arcala senna ar quetila: “Heru, núronya caita lalevíte i coasse, arwa rúcime ñwalmaron!” Ar quentes henna: “Íre tulin, nestuvanyes!” Mal i tuxantur hanquente sie: “Heru, uan valda i tulil nu tópanya, mal qui rie quetil i quetta, núronya nauva nestana. An yú inye nér panyana nu túre ná, arwa ohtarion nu ni, ar qui quetin quén sinanna: Mena!, tá ménas, ar exenna: Tula!, tá túlas, ar núronyanna: Cara si!, tá carises!”
Hlarila ta, Yésus tatallane ar quente innar hilyaner se: “Násie quetin lenna, taite savie uan ihírie aiquende Israelde. Mal quetin lenna i tuluvar rimbali Rómello ar Númello ar caituvar ara i sarno as Avraham ar Ísac ar Yácov menelo araniesse, lan i araniéno yondor nauvar hátine mir i mornie i ettesse. Tasse euvar yaiwelta ar mulielta nelciva!” Tá Yésus quente i tuxanturenna: “Mena! Síve asáviel, tambe á marta lyen!” Ar i núro náne nestana yana lúmesse. 
Ar Yésus, íre túles mir coarya Péter, cenne veriryo amil caimassea ar hlaiwa úrenen. Ar Yésus appane márya, ar i úre váne hello. Ar hé oronte ar veuyane sen.
Mal apa şinye túle, queni taller senna rimbali i náner haryane lo raucor, ar et-hantes i raucor quettanen, ar nestanes illi i perpéraner, carien anwa ya náne quétina ter Yesaia i Erutercáno quetila: “Isse nampe hlívelvar ar colde quámelvar!”
Íre Yésus cenne şanga ya pelde se, cannes i lelyuvalte i hyana fáranna. Ar parmangolmo túle senna ar quente senna: “Peantar, hilyuvan lye ilya nómenna yanna lelyal!” Mal Yésus quente henna: “Rusqui samir eccar ar menelo aiwi samir haustar, mal i Atanyondo ua same nóme yasse lertas panya carya!” Tá exe mici hildoryar quente senna: “Heru, lava nin minyave auta ar tala atarinya sapsaryanna!” Yésus quente senna: “Áni hilya, ar lava i qualinain tala qualinaltar sapsaltannar!”
Ar íre lendes mir lunte, hildoryar hilyaner se. Ar yé, enge túra amortale i earesse, tupila i lunte i falmainen, mal isse lorna né. Ar túlelte ar eccoitaner se, quetila: “Heru, áme rehta, quálalme!” Mal quentes téna: “Manen ná i nalde caurie, queni pitya saviéno?” Tá, ortala, naicines i súri ar i ear, ar enge tumna quilde. Mal i neri náner quátine elmendanen ar quenter: “Mana nostaleo ná nér sina, pan yú i súri ar i ear carir ve quetis?”  
Íre túles i hyana fáranna, mir i nóre i Araryaron, nér atta haryaine lo raucoli vellet se, tulila et i noirillon, ita verce. Etta lá enge aiquen arwa i huoreo cilien tana malle. Ar yé! yámette, quetila: “Mana ment ar lyen, Eruion? Ma utúliel sir ñwalien met nó i lúme?” Mal haira tello enge lámáre rimbe polcalíva nesselesse. I raucor arcaner senna, quetila: “Qui et-hatil me, áme menta mir i lámáre polcaiva!” Ar quentes téna: “Mena!” Ar ettúliéla lendelte mir i poicar, ar yé! i quanda lámáre lende rimpa olla i lanca mir i ear, ar quallelte i nenissen. Mal i mavari úşer, ar lelyala mir i osto nyarnelte ilqua, yú pa i raucoharyanar. Ar yé! i quanda osto etelende velien Yésus, ar céniéla se hortaneltes auta ménaltallon.
