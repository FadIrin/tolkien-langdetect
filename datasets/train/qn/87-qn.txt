RANTA 
Ar lelyala mir i lunte lahtanes i ear ar lende mir véra ostorya. Ar yé, tallelte senna lalevíte nér caitala caimasse. Cenila savielta Yésus quente i lalevítenna: “Huore, hína! Úcaretyar nar apsénine!” Ar yé, ennoli imíca i parmangolmor quenter intenna: “Nér sina naiquéta!” Ar Yésus, istala sanweltar, quente: “Manen ná i sánalde olce natali endaldasse? An mana i ambe ancárima nat quetien: Úcaretyar nar apsénine, hya: Á orta ar vanta – ? Mal istieldan in i Atanyondo same túre cemende apsenien úcari –” tá quentes i lalevítenna: “Á orta, á mapa caimalya ar mena maralyanna!” Ar hé oronte ar lende maryanna. Cenila ta, i şangar náner ruhtane ar antaner alcar Erun, ye náne ániéla taite túre atanin. 
Ar autala talo Yésus cenne nér hára i tungwemende, estaina Mattéo, ar quentes senna: “Áni hilya!” Ar hé oronte ar hilyane se. Epeta, lan caines ara i sarno i coasse, yé! rimbe tungwemóli ar úcarindoli túler ar cainer tasse as Yésus ar hildoryar. Mal cenila ta, i Farisar quétaner hildoryannar: “Manen ná i peantarelda mate as tungwemóli ar úcarindoli?” Hlarila sa, quentes: “Queni málesse uar same maure aşarova, mal i nimpar. Mena ar para mana si tea: Merin oravie ar lá yacie. An túlen yalien, lá failar, mal úcarindor!”
Tá Yoháno i Sumbando hildor túler senna ar maquenter: “Manen ná in elme ar i Farisar hepir lamati, mal hildolyar uar hepe lamati?” Ar Yésus quente téna: “I endero meldor lau polir same naire íre i ender ea aselte? Mal rí tuluvar íre i ender nauva mapana oa tello, ar tá hepuvalte lamati. Lá ea aiquen ye tace lilma alapihta lanneo yára collasse, an quanta nírerya tucuva sallo, ar euva ambe faica narcie. Ente, lá ea aiquen ye panya vinya limpe yáre helmolpessen, mal qui mo é care sie, i helmolpi nar rúvine ar i limpe ulya ettenna ar i helmolpi nar nancarne. Mal queni panyar vinya limpe vinye helmolpessen, ar yúyo lemyat!”
Íre nyarnes téna nati sine, yé! tur túle har ar cúve senna, quetila: “Selyenya şintanéya qualle, mal tula ar á panya málya sesse, ar nanwenuvas coivienna!”
Tá Yésus oronte ar se-hilyane, as hildoryar. Ar yé! nís arwa celumeo serceva ter loar yunque túle ca se ar appane collaryo lane, an quentes insenna: “Qui rie appan collarya nauvan rehtana!” Yésus quernexe ar, tuntala se, quente: “Huore, selye! Savielya erehtie lye!” Ar yana lúmello i nís sáme mále.
Íre túles coanna i turwa ar cenne i simpetari ar i şanga carila yalme, Yésus quente: “Á auta silo, an i vende ua qualle, mal náse lorna!” Tá landelte senna yaiwenen. Apa mentanes i  şanga ettenna mittanes ar nampe márya, ar i vende oronte. Ar nyarna sina ettúle quanda sana ménanna.
Íre Yésus lahtane talo, laceníte nér atta hilyanet se, yamila ar quetilla: “Órava metse, Lávirion!” Apa mittanes i coa, i laceníti túler senna, ar Yésus quente túna. “Ma saviste i polin care si?” Hanquentette senna: “Ná, Heru!” Tá appanes henduttat, quetila: “Nai martuva lent ve saviste!” Ar henduttat nánet latyane. Ente, Yésus tulcave canne tun, quetila: “Cena in uaste lave aiquenen ista sa!” Mal tú, íre lendette ettenna, nyarne pa se mi quanda sana ména.
Sí íre oantelte, yé! queni taller senna úpa nér haryaina lo rauco, ar apa i rauco náne et-hátina, i úpa nér carampe. I şangar tatallaner ar quenter: “Nat ve si ua oi anaie cénina Israelde!” Mal i Farisar quenter: “I raucoron herunen et-hatis i raucor!”
Ar Yésus lende rindesse ilye i ostonnar ar mastonnar, peantala yomencoaltassen ar carila sinwa i evandilyon i araniéno ar nestala ilya nostale hlíveo ar ilya nostale nimpiéno. Íre cennes i şangar, endarya etelende téna, an anelte helde ar vintane ve mámar ú mavaro. Tá quentes hildoryannar: “I yávie hoa ná, mal i molir nar nótime. Etta arca i yaviéno Herunna i mentauvas molindor yávieryanna!”