RANTA 
Ar tultanes i hildor yunque ar antane tien túre or úpoice fairi, et-hatieltan te, ar nestieltan ilya hlíve ar ilya nimpa sóma.
	Essi i hildoron yunque nar sine: Minyave Símon ye ná estaina Péter, ar Andréas hánorya, ar Yácov yondorya Severai, ar Yohannes hánorya, Filip ar Varşoloméo, Tomas ar Mattéo i tungwemo, Yácov yondorya Alféo ar Şandéo, Símon i Canáanya ar Yúras Iscariot, ye apa antane se olla.
	Yunque sine Yésus etementane, antala tien canwar sine: “Áva mene i mallesse i nórennar, ar áva tule mir Samárea osto. I mende, mena i vanwe mámannar Israélo coallo! Lan lelyalde, á cara sinwa i menta, quetila: 'Menelo aranie utúlie har.' Á nesta hlaiwar, á orta qualinar, á poita halmahlaiwar, et-hata raucor! Acámielde muntan, á anta muntan! Áva panya malta hya telpe hya urus quiltaldasse hya tala mattapoco i lendan, hya laupe atta, hya hyapat hya vandil, an ye mole valda mattaryo ná.
Ilya ostosse hya mastosse mir ya tulilde, ceşa man sasse valda ná, ar á lemya tasse tenna autalde. Íre tulilde mir i coa, ása suila, ar qui i coa valda ná, nai i raine ya merilde san tuluva sanna, mal qui uas valda, nai i raine lello nanwenuva lenna. Quiquie aiquen ua came le hya lasta quettaldannar, íre autalde sana coallo hya sana ostollo, á pale i asto taluldalto. Násie quetin lenna: I Aure Namiéva nauva ambe cólima Soromo nóren lá sana oston!
Yé! Mentan le ve mámar mici ñarmor. Etta na hande ve leucar ar cámalóre ve cucuar. Tira inde ana atani, an antauvalte le olla námocombin ar le-riptuvalte yomencoaltassen. Nauvalde tulyane epe nórecánor ar arani pa ní, ve vettie tien ar i nórin. Mal íre antalte le olla, áva na tarcine pa manen hya mana quetuvalde, an ya quetuvalde nauva len antana lúme entasse. An i quetir uar rie lé, mal Atareldo Faire ye quete eldenen. Ente, háno antauva olla háno qualmenna, ar atar hínarya, ar híni ortuvar nostarultanta ar tyaruvar qualmetta. Ar elde nauvar tévaine lo illi pa essenya, mal ye perpere i mettanna, isse nauva rehtana. Íre roitalte le osto sinasse, uşa hyananna, an násie quetin lenna: Laume telyauvalde i rinde ostoron Israélo nó i Atanyondo tuluva.
Hildo ua or ye peanta se, hya mól or herurya. Farya i hildon qui olis ve ye peanta se, ar i mól ve herurya. Qui queni estaner i coantur Vélsevul, manen ita ambe estuvalte i queni coaryo sie? 
Etta áva ruce tello. An ea munta tópina ya ua nauva apantana, ar munta nulda ya ua nauva sinwa. Ya nyarin len i morniesse, queta i calasse, ar ya hlarilde hlussaina, ása care sinwa ingallon i coaron. Ar áva ruce illon nahtar i hroa mal uar pole nahta i fea; ambe rongo ruca yello pole nancare fea ar hroa véla Ehennasse. Ma uat filit atta vácine mittan urusteva? Ananta er mici tú ua lanta i talamenna pen Atareldo istya. Mal yando ilye i findi careldasse nar nótine. Etta áva ruce; nalde mirwe lá rimbe filici.
Etta ilquen ye etequeta ni epe atani, yú inye etequetuva epe Atarinya ye ea menelde; mal aiquen ye láquete ni epe atani, yú inye laquetuva epe Atarinya ye ea menelde. Áva sana i utúlien panien raine cemende; uan túle panien raine, mal macil. An túlen tyarien şancier: nér ataryanna, ar selye amilleryanna, ar nessa veri i amillenna veruryo; ar atano ñottor nar i queni coaryasse. Qui queno atar hya amil ná sen melda lá ni, uas valda nin; ar qui queno yondo hya selye ná sen melda lá ni, uas valda nin. Ar aiquen ye ua mapa tarwerya ar hilya ni ua valda nin. Ye hire cuilerya, sen nauvas vanwa, mal i quén yeo cuile ole vanwa máranyan, hiruva sa.
Ye came lé came yú ni, ar ye came ni came yú ye ni-mentane. Ye came Erutercáno pan náse Erutercáno, camuva Erutercáno paityale, ar ye came faila nér pan náse faila, camuva faila nero paityale. Ar aiquen ye anta quenen mici pityar sine rie yulma ringa neno pan náse hildo – násie quetin lenna, paityalerya laume nauva vanwa sen.    