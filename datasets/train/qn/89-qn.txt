RANTA 
Apa Yésus telyane cane hildoryain yunque, etementanes te talo, peantáven ar carien i menta sinwa ostoltassen. Mal Yoháno, hlarila pa se mandosse, mentane vére hildoryainen ar quente senna: “Ma elye ná ye tulumne, hya hópalme exen?” Hanquentasse Yésus quente téna: “Á auta ar nyara Yohánon yar hláralde ar yar cénalde: I laceníti cenir ata, ar i lalevíti vantar, i halmahlaiwar nar poitaine ar i hlárelórar hlárar, ar i qualinar nar ortaine, ar i penyar hlárar i evandilyon cáraina sinwa, ar valima ná ye inyesse hire munta querila se oa.
Íre té oanter, Yésus yestane carpa i şanganna pa Yoháno: “Mana etelendelde mir i erume cenien? Lisce levila i súrinen? Lá, mana etelendelde cenien? Nér arwa mussi lannaron? Yé, i arwar mussi lannaron ear coassen araniva! Mal mana castanen etelendelde? Cenien Erutercáno? Ná, quetin lenna, ar ambela Erutercáno! Isse ná i quén pa ye técina ná: 'Yé, inye menta tercánonya epe lye, manwien mallelya epe lye.' Násie quetin lenna: Imíca i nar nóne lo nissi, láea aiquen túra lá Yoháno i Sumbando, mal i ampitya mi menelo aranie túra lá sé ná. Mal ho réryar Yoháno i Sumbando tenna sí, menelo aranie perpere orme, ar i carir orme mapar sa. An ilye i Erutercánor ar i Şanye quenter apaceniltar tenna Yoháno, ar qui merilde came sa, náse Elía ye tulumne. Ye same hlaru, nai hlaruvas!
As mana sestuvan nónare sina? Nalte ve híni hamila i mancanómessen, yamila i hyane hínannar: 'Tyaldelme i simpe len, mal ualde liltane; anelme yaimie, mal ualde pente inde nairesse.' 18 An Yoháno túle pen matie hya sucie, ar queni quetir: 'Náse haryana lo rauco!'  I Atanyondo túle matila ar sucila, ar queni quetir: 'Ela! Nér antana lapten ar sucien limpe, meldo tungwemoron ar úcarindoron!' Ananta Sailie anaie tanana faila cardaryainen!” 
Tá yestanes naitya i ostor yasse i amarimbar túrie cardaryaron martaner, pan loitanelte hire inwis: “Horro lyen, Corasin! Horro lyen, Vet-Saira! An au i túrie cardar yar amartier letse martaner mi Tír hya Síron, andanéya cestanelte inwis mi findilanne ar litte! Etta quetin lenna: Tíren ar Síronen i Aure Namiéva nauva cólima lá ya nauvas lent! Ar elye, Capernaum, ma nauval ortana menelenna? Undu Mandostonna tuluval, an au i túrie cardar yar martaner lyesse martaner Soromesse, sana osto tarne tenna aure sina. Etta quetin lenna: Soromo nóren i Aure Namiéva nauva cólima lá ya nauvas len!”
Yana lúmesse Yésus ortane ómarya ar quente: “Laitan tye, Átar, Heru or menel cemenye, pan unurtiel nati sine i sailallon ar handallon ar ápantie tai vinimoin! Ná, Átar, an carie sie náne ya fastane tye! Ilye nati nar nin antane lo Atarinya, ar lá ea aiquen ye aqua ista i Yondo hequa i Atar; ente, lá ea aiquen ye aqua ista i Atar hequa i Yondo ar aiquen yen i Yondo mere apanta se. Tula ninna, illi i mótar ar colir lunge cólar, ar antauvan lyen sére! Á panya yaltanya indesse ar para nillo, an nanye moica ar nalda endasse, ar hiruvalde sére fealdain. An yaltanya malda ná, ar cólanya alalunga!” 
  