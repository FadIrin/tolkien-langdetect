RANTA 
Lúme yanasse Yésus lende ter i orirestar i *sendaresse. Hildoryar náner maite ar yestaner lepta i cari oriva matien. Ar cenila si i Farisar quenter senna: “Ela! Hildolyar carir ya ua lávina care i sendaresse!” Quentes téna: “Ma ualde ehentanie pa ya Lavir carne íre isse ar i neri óse náner maite? Lendes mir i coa Eruva ar mantelte i massar tanáveo, yar úner lávina matta sen hya in  náner óse, mal rie i airimoin. Hya ualde ehentanie i Şanyesse i mi sendare i airimor i cordasse racir i sendare ananta nar pen cáma? Mal quetin lenna i sisse ea ya túra lá i corda ná. Mal au hanyanelde ya quetta sina tea: 'Merin óravie, ar lá yanca,' ualde namne i nar pen cáma. An i Atanyondo Heru i sendareo ná!” 
Apa oantes talo túles mir yomencoalta. Ar yé! enge tasse nér arwa hessa máo. Quentes téna: “Man ná i nér mici te arwa erya mámo ye ua, qui máma sina lanta mir unque i sendaresse, se-mapuva ar se-ortuva ettenna? Mal manen ita mirwa lá máma atan ná! Sie lávina ná care mára sendaresse!” Tá quentes i nerenna: “Á rahta mályanen!” Ar hé rahtane sanen, ar anes envinyanta ar náne ve i hyana má. Mal i Farisar lender ettenna ar carner panor pa manen nancarumneltes. 
Istala ta, Yésus oante talo. Rimbali yú hilyaner se, ar nestanes illi mici te, mal canneset tulcave i vá caruvalte se sinwa, carien anwa ya náne quétina ter Yesaia i Erutercáno, ye quente:
“Yé! Núronya ye ilcílien, meldanya, pa ye feanya fastana ná. Panyuvan fairenya sesse, ar anan caruvas sinwa i nórennar. Uas costuva hya yamuva, ar úquen hlaruva ómarya i mallessen. Rácina lisce uas ascatuva, ar yulila urulanya uas luhtyuva, tenna taluvas anan apairenna. Ar esseryasse i liendi panyuvar estelelta!”
Tá tallelte senna raucoharyaina nér, laceníte ar úpa, ar nestanes he, tyarila i úpa nér carpa ar cene. Ar ilye i şangar náner ara inte elmendanen, ar quentelte: “Cé nér sina i Lávirion ná!” Hlarila ta, i Farisar quenter: “Nér sina ua et-hate i raucor hequa herunen i raucoron, Vélsevuv!” Istala sanweltar, quentes téna: “Ilya aranie şanca insanna ole cumna, ar ilya osto ar coa şanca insanna ua taruva. Ar qui Sátan et-hate Sátan, náse şanca insenna; tá manen aranierya taruva? Ente, qui inye et-hate i raucor Vélsevuvnen, mannen yondoldar et-hatir te? Etta té nauvar námoldar. Mal qui Eruo fairenen inye et-hate i raucor, Eruo aranie é utúlie lenna. Hya manen aiquen pole lelya mir i coa polda nerwa ar mapa armaryar, qui uas minyave nute i polda nér? Ar tá piluvas i nati coaryasse. Ye ua asinye ñottonya ná, ar ye ua comya asinye, vinta. 
Etta quetin lenna: Ilya úcare ar naiquetie nauva apsénina Atanin, mal naiquetie i Fairenna ua nauva apsénina. An aiquen ye quete quetta i Atanyondonna, sen nauvas apsénina, mal ye quete i Airefeanna, ta ua nauva apsénina sen, mi randa sina ar i tulila véla.
Cara i alda mára ar yáverya mára, hya cara i alda quelexa ar yáverya quelexa; an yáveryanen i alda sinwa ná.
Onnar leucoron, manen polilde quete máre nati, elde i nar ulce? An et i endo úvello i anto quete. I mára atan tala máre nati mára harmaryallo, mal i olca nér tala olce nati olca harmaryallo. Quetin lyenna i pa ilya quetie ya atani quetir ya ua aşea, hanquetuvalte Auresse Namiéva, an vére quettalyainen nauval námina faila, ar vére quettalyainen nauval námina ulca!”
Tá ennoli mici Farisar hanquenter senna: “Peantar, merilme cene tanwa lyello!” Hanquentasse quentes téna: “Olca ar úvoronda nónare cesta tanwa, mal tanwa ua nauva antana san, hequa Yóna i Erutercáno tanwa. An tambe Yóna náne i hoa lingwio mityasse auressen nelde ar lómissen nelde, síve i Atanyondo euva cemeno endasse auressen nelde ar lómissen nelde. Neri Ninivello ortuvar i namiesse as nónare sina ar namuvar sa ulca, an té hirner inwis íre Yóna carne sinwa mentarya, mal ye! sisse ea ya ná túra lá Yóna!  
Hyarmeno tári ortuva i namiesse as nónare sina ar namuva sa ulca, an túles cemeno mettallon hlarien Solomondo sailie, ar yé! sisse ea ya túra lá Solomon ná.
Íre úpoica faire ettule nerello, lahtas ter parce nómi cestala nóme séreva, mal uas hire. Tá quetis: “Nanwenuvan coanyanna yallo léven”, ar tulila sanna hiris i coa lusta, mal poica ar netyana. Tá lelyas oa ar tala as inse hyane fairi otso, olce lá inse, ar mittiéla marilte tasse, ar tana nero métima sóma ná faica lá i minya! Sie euva yú olca nónare sinan!”
Íre en quétanes i şangannar, yé! amillerya ar hánoryar tarner i ettesse ar merner carpa óse. Ar quén quente senna: “Yé! Amillelya ar hánolyar tárar i ettesse, merila carpa aselye!” Hanquentasse quentes yenna carampe senna: “Man ná amillinya, ar man nar hánonyar?” Ar rahtala máryanen hildoryannar quentes: “Ela amillinya ar hánonyar! Aiquen ye care i indóme Atarinyo ye ea menelde, isse hánonya ar néşanya ar amillinya ná!”