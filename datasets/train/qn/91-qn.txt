RANTA 
Aure yanasse Yésus, méniéla i coallo, hámane ara i ear, ar hoe şangali ócomner senna. Etta lendes mir lunte ar hamune, lan i quanda şanga tárane i fárasse. Tá quentes téna rimbe natali sestiessen, quetila: “Yé! Rerindo lende ettenna rerien. Lan réranes erdeli lantaner ara i malle, ar i aiwi túler ar manter tai. Exeli lantaner i ondonna, yasse ualte sáme núra cemen, ar orontelte lintiénen, peniénen núra cemen. Mal íre Anar oronte, anelte urtane, ar peniénen şundo hestanelte. Exeli lantaner imíca i neceli, ar i neceli túler ama ar quorner te. Mal exeli lantaner i mára cemenna ar carner yáve – mine, napánine lestali tuxa, exe, enenquean, exe, nelequean. Ye same hlaru, nai isse hlára!”
Ar i hildor túler senna ar quenter: “Mana castalya carpien téna sestiessen?” Hanquentasse quentes: “Elden anaie antana hanya menelo araniéno fóler, mal sane quenin uas antana. An ye same, amba nauva sen antana, ar camuvas úve – mal ye ua same, yando ya samis nauva mapana sello. Etta carpan téna sestiessen, pan yétala ualte cenuva, ar hlarila ualte tuntuva hya hanyuva, ar pa té Yesaio apacen carna anwa ná: 'Hlariénen hlaruvalde, mal ualde hanya, ar yétiénen yétuvalde, mal ualde cene. An lie sino enda anaie carna tiuca, ar hlarultanten hlarilte ú hanquento, ar oholtielte hendultat; sie ualte oi cenuva hendultanten hya hlaruva hlarultanten ar hanyuva endaltanen ar hiruva inwis, nestienyan te!”
Mal valime henduldat nát, an yétatte, ar hlaruldat, an hlaritte. An násie quetin lenna: Rimbe Erutercánoli ar failali merner cene yar elde yétar, mal ualte cenner tai, ar hlare i nati yar elde hlarir, mal ualte hlasse tai.
Etta, alde hlare i sestie pa i rerindo: Íre aiquen hlare i quetta i araniéno mal ua hanya sa, i Olca tule ar rapa oa ya anaie rérina endaryasse; si ná ye náne rérina ara i malle. Ar ye náne rérina i ondosse, ta ná ye hlare i quetta ar came sa mi alasse. Ananta uas same şundo insesse mal lemya ter lúme, mal íre şangie hya roitie marta i quettanen, lantas oa mí imya lú. Ar ye náne rérina imíca i neceli, si ná ye hlára i quetta, mal randa sino quáreler ar i laro úsahtie quorir i quetta, ar náse pen yáve. 
Ar ye náne rérina i mára cemende, si ná ye hlára i quetta ar hanya sa, ye é cole yáve ar care napánine lestar – quén sina, tuxa, exe, enenquean, exe, nelequean!”
Hyana sestie panyanes epe te, quetila: “Menelo aranie ná ve nér ye rende mára erde restaryasse. Íre queni náner lorne, ñottorya túle ar rende úmirwe olvar imíca i ore, ar oante. Íre i lasse tuiane ar carne yáve, tá yú i úmirwe olvar túler ama. Etta i coanturo móli túler ar quenter senna: “Heru, ma ualye rende mára erde restalyasse? Mallo samis úmirwe olvar?” Quentes téna: “Ñotto, nér, acárie nat sina!” Quentelte senna: “Ma meril i menuvalme comyáven te?” Eques: “Vá; hya cé tucuvalde ama yú i ore as i úmirwe olvar. Lava yúyon ale tenna i yávie, ar íre i yávie tuluva, quetuvan innar cirihtuvar: Minyave á comya i úmirwe olvar ar nuta te mir loxi náven urtane; tá mena comyáven i ore mir hauranya!”
Hyana sestie panyanes epe te, quetila: “Menelo aranie ná ve erde sinapio, ya nér nampe ar empanne restaryasse. Ta ná i ampitya ilye erdion, mal álienwa náse i anhoa i quearon ar olólie alda, ar sie menelo aiwi tulir ar hirir sére olvaryassen!”
Hyana sestie quentes téna: “Menelo aranie ná ve pulmaxe, ya nís nampe ar nurtane hoe lestassen nelde moleva, tenna ilqua náne ortana!”
Ilye sine nati Yésus quente i şangannar sestiessen, ar pen sestie uas carampe téna, carien anwa ya náne quétina ter i Erutercáno ye quente. “Pantuvan antonya sestiessen; caruvan sinwe natali nurtane i tulciello!”
Tá, mentayéla i şangar oa, lendes mir i coa. Ar hildoryar túler senna ar quenter: “Lava men hanya i sestie pa i úmirwe olvar i restasse!” Hanquentasse eques: “Ye rere i mára erde i Atanyondo ná; i resta i mar ná, ar i mára erde, té nar i araniéno yondor, mal i úmirwe olvar nar i Olco yondor. I ñotto ye te-rende i Arauco ná. I yávie ná i rando tyel, i cirihtor nar vali. Etta, ve íre i úmirwe olvar nar comyaine ar urtaine nárenen, sie euva i rando tyelde: I Atanyondo mentauva valiryar, ar comyauvalte et aranieryallo ilye nati yar tyarir queni lanta ar i queni i racir i şanye, ar hatuvaltet mir i urna náreva. Tasse euvar nieltar ar mulielta nelciva. Tá i failar caltuvar ve Anar, Atarelto araniesse. Ye same hlaru, nai hláras!
Menelo aranie ná ve harma nurtana i restasse, ya nér hirne ar nurtane, ar alasseryanen autas ar vace i nati yar samis, ar mancas insen sana resta.
Ata menelo aranie ná ve macar cestala máre marillar: Hiriéla er marilla ya ammirwa né, oantes ar vance ilqua ya sámes ar mancane sa insen.
Ata menelo aranie ná ve rembe, hátina mir i ear ar comyala lingwi ilya nostaleo. Íre anes quanta, tunceltes ama i fáranna ar hamuner ar comyaner i márar mir veni, mal i úmirwar hantelte oa. Sie euva mí rando tyel: I vali etelelyuvar ar hyaruvar i olcar i failallon, ar hatuvaltet mir i uruite urna. Tasse euvar nieltar ar mulielta nelciva.
Ma hanyanelde ilye sine nati?” Quentelte senna: “Ná!” Tá quentes téna: “Etta ilya parmangolmo, peantana pa menelo aranie, ná ve nér, coantur, ye tala et harmaryallo vinyali ar yárali!” 
Ar tá, apa Yésus telyane sestier sine, lahtanes nóre talo. Ar íre túles vehteryanna, peantanes tien yomencoaltasse. Sie anelte quátine elmendanen ar quenter: “Mallo nér sina camne sailie sina ar i taure cardar sine? Ma si ua i tautamo yondo? Ma amillerya ua estaina María, ar hánoryar Yácov ar Yósef ar Símon ar Yúra? Ar néşaryar, ma ualte illi aselve? Masse, tá, nér sina camne ilye sine nati?” Etta anelte rúşie senna. Mal Yésus quente téna: “Erutercáno ua pene laitie hequa vehteryasse ar coaryasse!” Ar uas carne tasse rimbe taure cardali, pan pennelte savie. 
    