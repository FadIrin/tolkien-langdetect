RANTA 
Lúme yanasse Herol i Canastatur hlasse i nyarna pa Yésus, ar quentes núroryannar: “Si ná Yoháno i Sumbando. Anaies ortana qualinallon, ar etta i taure cardar martar sénen!” An Herol yá nampe Yoháno ar nunte se ar se-panyane mandosse, castanen Heroliasso, Filip hánoryo veri. An Yoháno quente senna: “Ualye lerta same se!” Mal ómu mernes nahta he, runces i şangallo, an sannes pa hé ve Erutercáno.
Man íre anelte merye Herolo nónaresse, Heroliasso selye liltane sasse ar antane Herolen alasse ta hoa i quentes hén vanda: Antauvanes hén ilqua ya arcumnes. Tá, peantana lo amillerya, hé quente: “Ánin anta sisse venesse Yoháno i Sumbando cas!” Ómu ta tyarne sen naire, i aran canne i mo antauvane sa i venden, ar mentanes ar hocirne Yoháno cas i mandosse. Ar carya náne talana venesse ar antana i venden, ar hé talle sa amilleryanna. Ar hildoryar túler ar namper oa i loico ar taller se sapsanna, ar túlelte ar nyarner Yésun.
Ire hlasses sa, Yésus lende oa talo luntesse, eressea nómenna, náven erinqua; mal i şangar hlasser sa ar hilyaner se talunen i ostollon.
Ar íre túles cennes hoa şanga, ar endarya etelende téna, ar nestanes hlaiwaltar. Mal íre şinye lantane, hildoryar túler senna ar quenter: “I nóme eressea ná, ar i lúme telwa ná yando sí; á menta i şangar oa, menieltan mir i mastor mancien inten matta!” Mal Yésus quente téna: “Ualte same maure autiéva. Elde áten anta matta matien!” Quentelte senna: “Samilme munta sisse hequa massar lempe ar lingwe atta!” 18 Eques: “Á tala tai sir ninna!” Tá cannes i şangain cainue i salquenna, ar nampes i massar lempe ar lingwe atta, ar yétala ama menelenna quentes aistie. Ar ráciéla i massar etsanteset i hildoin, ar i hildor i şangain. Ar illi manter ar náner quátine, ar ortanelte i lemyala rantar: quante vircolcar yunque. Mal i mátiélar náner os neri húmi lempe, hequa i nissi ar híni. 
Tá, lintiénen, mauyanes hildoryain mene mir i lunte ar lelya epe se i hyana fáranna, íre mentanes i şangar oa. 
Ar mentayéla i şangar oa, lendes ama mir i oron eressea nómenna, hyamien. Íre şinye túle, anes erinqua tasse. Sí i lunte náne rangar rimbe tuxali norello, ñwalyaina i falmainen, an sámelte i súre cendeleltanna. Mal mí cantea tirisse i lómio túles téna, vantala i earesse. Íre cenneltes, anelte tarcaine, quetila: “Ta auşa ná!” Ar caureltanen yámelte. Mal mi imya lú Yésus quente téna: “Huore! Inye ná! Áva ruce!” Péter hanquente senna: “Heru, qui ta elye ná, ánin cane i tuluvan lyenna olla i neni!” Eques: “Tula!”
Tá Péter, autala i luntello, vantane olla i neni ar túle Yésunna. Mal íre cennes i raumo, anes ruhtaina, ar yestala suve yámes: “Heru, áni rehta!” Mi imya lú Yésus rahtane máryanen ar nampe se, ar quentes senna: “Nér pitya saviéno, manen ná i savielya iltanca né?” Ar apa lendette mir i lunte, i raumo pustane. Tá i queni i luntesse cúver epe se, quetila: “Nanwave nalye Eruo Yondo!” Ar lahtanelte ar túler norenna mi Ennesaret.
	Íre i neri sana nómesse cenner man anes, mentanelte mir i quanda pelila nórie, ar queni taller senna illi i náner hlaiwe. Ar arcanelte sello rie appa collaryo lane, ar illi i appaner sa camner quanta mále.