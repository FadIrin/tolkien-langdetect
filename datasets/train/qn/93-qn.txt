RANTA 
Tá túler Yésunna Yerúsalemello Farisali ar parmangolmoli, quetila: “Manen ná i hildolyar racir i haime cámina i amyárallon? An ualte sove máltat nó matilte matta!”
	Hanquentasse quentes téna: “Manen ná i elde racir Eruo axan haimeldanen? An Eru quente: 'Á anta alcar atarelyan yo amillelyan,' ar: 'Aiquen ye quete ulco pa atar hya amil, é qualuva.' Mal elde quetir: 'Aiquen ye quete ataryanna hya amilleryanna: 'Ilqua aşea ya camumnetye nillo, anna ná Erun' – sen mauya i aqua uas anta alcar ataryan hya amilleryan. Imnatyandor, Yesaia quente mai ve Erutercáno pa lé íre quentes: Lie sina nin-anta alcar péltanten, mal endalta haira nillo ná. Cumnave ainalten, peantala Atanion peantávi!” 
Ar tultanes i şanga ar quente téna: “Á lasta ar hanya! Ya mitta ter queno anto ua ya vahta atan, mal ya ettule antoryallo ná ya vahta atan!”
Tá i hildor túler ar quenter senna: “Ma istal in íre i Farisar hlasser i quetta, anelte rúşie?” Hanquentasse quentes: “Ilya olva ye meneldea Atarinya ua empanne, nauva túcina ama as şunduryar. áte hehta erinque! Laceníti tulyandoli nalte. Mal qui laceníte quén tulya laceníte quén, yúyo lantuvat mir sapta!” Hanquentasse Péter quente senna: “Ámen anta tercen pa i sestie!” Tá quentes: “Ma yú elde loitar hanya? Ma ualde ista in ilqua ya mitta ter i anto, mene mir i hirdi ar auta mir i aucelie? Mal yar ettulir i antollo ettulir i endallo, ar tai vahtar atan. An et i endallo tulir olce sanwar, nahtier, vestaleracie, hrupuhtale, pilwi, furila vettier, naiquetier. Tai nar yar vahtar atan, mal qui atan mate matta úsóvine mánten, ta ua vahta se!”
Autala talo, Yésus sí lende oa mir i ménar Tíro ar Sírono. Ar yé! Canáanya nís ente nóriellon ettúle ar yáme, quetila: “Órava nisse, Lávirion! Selyenya ná ulcave haryana lo rauco!” Mal isse ua hanquente henna quetta. Ar hildoryar túler senna ar arcaner senna, quetila: “Áse menta oa, an yámas ca vi!” Hanquentasse eques: “Únen mentana aiquenna hequa i vanwe mámannar Israélo coallo!” Íre i nís túle, hé cúve epe se, quetila: “Heru, áni manya!” Hanquentasse quentes: “Ua vanima mapa i hínion massa ar hatitas i huonnar!” Hé quente: “Ná, Heru, mal i huor matir i mier yar lantar sarnollo herultaiva!” Tá Yésus hanquente henna: “A nís, savielya túra ná; nai martuva lyen ve asáviel!” Ar i selye náne nestana lúme yanallo.
Lahtala nórie talo, Yésus túre har i Earenna Alileo, ar méniéla ama mir oron hamunes tasse. Tá hoe şangali túler senna, talila ennoli i náner úlévime, tapte, lalevíte, úpe, ar nimpe rimbe hyane lélissen, ar sie i şanga tatallane íre cennelte i úpar quéta ar i úlévimar vantala ar i lalevíti céna, ar antanelte alcar Israélo Ainon.
Mal Yésus tultane hildoryar insenna ar quente: “Endanya etelelya i şanganna, an sí elémielte asinye auressen nelde, ar samilte munta matien; ar uan mere menta te oa ú matiéno. Cé nauvalte acca lumbe i mallesse!” Mal hildoryar quenter senna: “Mallo, mi eressea nóme sina, ñetuvalme fárea massa şangan ya ta hoa ná?”
Ar Yésus quente téna: “Mana nóte massaron samilde?” Quentelte: “Otso, ar nótime lingwili!” Tá, apa cannes i şangan cainue i talamesse, nampes i massar otso ar, ániéla hantale, rance tai ar etsante tai i hildoin, ar i hildor i şangain. Ar illi manter ar náner quátine, ar comyanelte i lemyala rantar: quante vircolcar otso. Ananta i manter náner neri húmi canta, hequa i nissi ar híni. Ar mentayéla i şangar oa, lendes mir i lunte ar túle i ménannar Maharáno.  