RANTA 
Auri enque epeta Yésus talle Péter ar Yácov ar Yoháno hánorya, ar tulyane te ama mir tára oron, té erinque. Ar anes vistana epe te, ar cendelerya caltane ve Anar, ar lanneryar náner alcarinque ve cala. Ar yé! Móses ar Elía tanner intu tien, quetila óse. Mal Péter carampe ar quente Yésunna: “Heru, vanima ná i nalme sisse! Qui meril, ortauvan sisse lancoar nelde: er lyen ar er Mósen ar er Elían!” Íre i quettar en náner antoryasse, yé! calima fanya teltane te, ar enge óma et i fanyallo ya quente: “Si yondonya ná, i melda, pa ye nanye fastaina; á lasta senna!” Hlarila si, i hildor lantaner cendeleltasse ar náner ita caurie. Tá Yésus túle har téna, ar appala te quentes: “Á orta, ar áva ruce!” Íre ortanelte hendultat, ualte cenne aiquen hequa Yésus immo. 
Tieltasse undu i orontello, Yésus canne tien, quetila: “Áva nyare aiquenen pa i maur nó i Atanyondo anaie ortana qualinallon!”
Mal i hildor maquenter: “Tá manen ná in i parmangolmor quetir in Elía maurenen tuluva minyave?” Hanquentasse eques: “Elía é tuluva ar envinyatauva ilye nati. Mal quetin lyenna i Elía utúlie yando sí, ar ualte hanyane man anes, mal carner sen ve mernelte. Mi imya lé i Atanyondo perperuva máltanten.” Tá i hildor hanyaner i quentes téna pa Yoháno i Sumbando.
Ar íre túlelte i şanganna, nér túle senna, lantala occaryanta epe se ar quetila: “Heru, órava yondonyasse, an náse ránahlaiwa ar nimpa, an lantas rimbave mir i náre ar rimbave mir i nén, ar tallenyes hildolyannar, mal ualte polde nesta se!” Hanquentasse Yésus quente: “Úvoronda ar rícina nónare, manen andave mauya nin lemya aselde? Manen andave mauya nin cole le? Áse tala ninna!” Tá Yésus carampe tulcave senna, ar i rauco ettúle sello, ar i seldo náne nestana lúme yanallo.
Epeta i hildor túler vérave Yésunna ar quenter: “Manen ná in elme uar polde et-hatitas?” Quentes téna: “Pitya savieldanen. An násie quetin lenna: Qui samilde savie ve erde sinapio, quetuvalde oron sinanna: Leva silo tar, ar levuvas, ar munta nauva úcárima len.
Íre anelte comyane Alileasse Yésus quente téna: “I Atanyondo nauva antana olla mannar atanion, ar nahtuvaltes, ar i nelya auresse nauvas ortana!” Etta sámelte lunga naire.
Íre túlelte Capernaumenna, i neri comyala i racma atta túler Péterenna ar quente: “Ma peantarelda ua paitya i racma atta?” Quentes: “Caris.” Mal íre lendes mir i coa, nó polles quete, Yésus quente: “Mana sanil, Símon? Ho man cemeno arani camir tungwe hya rantie? Yondoltallon hya etteleallon?” Íre hé quente, “I etteleallon,” Yésus quente senna: “Tá i yondor é nar lére. Mal in uangwe caruva te rúşie, alye lelya i earenna, hata ampa, ar á mapa i minya lingwe tulila ama – ar íre latyal antorya, hiruval stater. Á mapa ta ar áten anta sa nin ar lyen!”  