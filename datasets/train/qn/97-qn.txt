RANTA 
Ar apa Yésus telyane ilye quettar sine oantes Alileallo ar túler i ménannar Yúreo, Yordan pella. Ar hoe şangali hilyaner se, ar te-nestanes tasse.
	Ar Farisali túler senna tyastien se, quetila: “Ma lerta nér lehta inse veriryallo ilya castanen?” Hanquentasse eques: “Ma ualde hentane i ye ontane tu, i yestallo carne tu hanu yo ní ar quente: Sina castanen nér autuva ataryallo ar amilleryallo ar himyuva verirya, ar nauvatte hráve er – ? Sie uatte ambe atta, mal hráve er. Etta, ya Eru apánie nu er yalta, áva lave atanen hyare!” Quentelte senna: “Tá manen ná i Móses canne i mo antauva sen tecie aumentáveva ar panyuva se oa?” Quentes téna: “Hranga endaldanen Móses láve i lertalde lehta inde verildallon, mal lá enge sie i yestallo. Ar quetin lenna: Aiquen ye lehta inse veriryallo hequa úpuhtiénen, ar verya exenna, race vestale!”
I hildor quenter senna: “Qui ea sie pa veru yo veri, vestale ua aşea!” Quentes téna: “Illi uar pole came i quetie, mal rie i samir i anna. An ear vielórali i náner nóne sie amillelto mónallo, ar ear vielórali i náner cárine vielóre lo atani, ar ear vielórali i acárier inte vielóre menelo araniéno máran. Lava yen pole camitas, came sa!”  
	Tá hínali náner talaine senna, panieryan máryat tesse ar hyamieryan tien, mal i hildor naiciner te. Mal Yésus quente: “Lava i hínin tule, ar ávate pusta tuliello ninna, an menelo aranie taitin ná!” Ar panyanes máryat tesse ar oante talo.
Ar yé! quén túle senna ar quente: “Peantar, mana i mára ya mauya nin care, camien oira coivie?” Quentes henna: “Manen ná i maquétal ní pa mára? Ea er ye mára ná. Mal qui meril mene mir coivie, á himya i axani!” Quentes senna: “Mana nalte?” Yésus hanquente: “Ávalye nahta, ávalye pile, ávalye quete furila vettie, alye anta alcar atarelyan ar amillelyan, ar mela armarolya ve imle!” I nessa nér quente senna: “Ihímien ilye axani sine; mana en penin?” Yésus quente senna: “Qui meril náve ilvana, mena ar vaca armalyar ar átai anta i penyain, ar camuval harma menelde; tá tula ar áni hilya!” Íre i nessa nér hlasse ta, oantes nairesse, an sámes rimbe armali.
Mal Yésus quente hildoryannar: “Násie quétan lenna in urda nauva lárea quenen tule mir menelo aranie. Ata quétan lenna: Ulumpen menie ter nelmo assa ná ancárima lá tulie mir Eruo aranie lárea quenen!”
Íre i hildor hlasser ta, anelte quátine túra elmendanen, quetila: “Man pole náve rehtana?” Yétala te, Yésus quente: “Atanin úcárima nás, mal Erun ilye nati nar cárime!”
Tá Péter carampe, quetila: “Yé, ehehtielme ilqua ar ihílier lyé. Mana, nanwave, euva men?” Yésus quente téna: “Násie quetin lenna: I enontiesse, íre i Atanyondo hamúva alcarinqua tarhanwaryanna, elde i ihílier ni yú hamúvar tarhanwassen yunque, namila Israélo nossi yunque. Ar ilquen ye oantie ho coar hya hánor hya néşar hya restar castanen essenyo, camuva rimbe lúli amba ar nauva aryon oira coiviéno. Mal rimbali i nar minye nauvar métime, ar i métimar, minye.