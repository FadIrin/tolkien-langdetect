RANTA 
An menelo aranie ná ve nér, coantur, ye etelende arinyave hirien molindoli in poldes paitya molieltan tarwaryasse liantassion. Cáriéla vére as i molindor pa er lenár i auren, mentanes te mir tarwarya. Etelendes yú os i neldea lúme ar cenne exeli tára pen molie mí mancalenóme, ar quentes yú téna: “Yú elde, á lelya mir i tarwa, ar antauvan len ya faila ná!” Ar lendelte. Ata lendes ettenna os i enquea ar i nertea lúme, ar carnes i imya nat. Mal os i minquea lúme lendes ettenna ar hirne exeli tára, ar quentes téna: “Manen ná i táralde sisse i quanda aure pen molie?” Quentelte senna: “Pan úner acárie vére aselme pa molie!” Quentes téna: “Mena i tarwanna liantassion, yú elde!”
Íre şinye túle, i tarwantur quente ortirnoryanna: Yala i molindor ar á paitya tien paityalelta, i métimallon i minyannar! Íre i minquea lúmeo neri túler, ilquen mici te camne lenár. Etta, íre i minyar túler, intyanelte i camuvalte amba, mal ilquen mici té yú camne er lenár. Cámiéla sa nurrunelte i tarwanturenna ar quenter: “Métimar sine omólier erya lúme, ananta antal tien i imya ya antal men i ocólier i aureo cólo ar i úre!” Mal hanquentasse quenenna mici te quentes: “Málo, acárien munta úfaila lyen! Şáquentel íre quenten in antauvan lyen er lenár, ma naite? Á mapa ya véralya ná, ar mena! Merin anta métima sinan i imya ya antan lyen. Ma uan lerta care ya merin vére natinyain? Hya ma hendelya olca ná pan inye mane ná? 
	Sie i métimar nauvar minye, ar i minyar métime!”
Sí, nó lendes ama Yerúsalemenna, Yésus tulyane i hildor yunque véra nómenna ar quente téna: “Yé! Lelyuvalme ama Yerúsalemenna, ar i Atanyondo nauva antana olla i hére airimoin ar i parmangolmoin, ar namuvaltes valda qualmeo ar antauvaltes olla i liendin, lengieltan senna yaiwenen ar riptieltan se ar tarwestieltan se, ar i neldea auresse nauvas ortana!”
Tá Severaio yondoron amil túle senna as yondoryar, cuvila epe se ar arcala nat sello. Yésus quente senna: “Mana meril?” Isse quente senna: “Queta i yondonya atta sine haruvat, quén ara formalya ar quén ara hyarmalya, aranielyasse!” Hanquentasse Yésus quente: “Uaste ista ya arcaste! Ma lét polit suce i yulma ya inye sucuva?” Quentette senna: “Polimme!” Quentes túna: “É sucuvaste yulmanya, mal harie ara formanya ar hyarmanya ua anna inye lerta anta; ta ná in nar manwane lo Atarinya!”
Íre i exi quean hlasser pa si, anelte rúşie i háno attanna. Mal Yésus yalde te insenna ar quente: “Istalde in i liendion turi turir tai, ar tauraltar herur te. Mal lá ea sie mici elde, ono ye mere náve túra mici lé, sen mauya náve núrolda, ar yen mere náve minya mici le, sen mauya náve mólelda – ve yú i Atanyondo ua túle náven veuyaina, mal vevien ar antáven cuilerya ve nanwere quaptalesse rimbaiva!” 
Sí, íre lendelte et Yericollo hoa şanga hilyane se. Ar yé! laceníte nér atta hámanet ara i malle. Íre hlassette i Yésus náne i quén lahtala, yámette quetila: “Heru, órava metse, Lavirion!” Mal i şanga carampe túna tulcave, návettan quilde; ananta yámette i ambe: “Heru, órava metse, Lavirion!” Ar Yésus pustane, yalde tu ar quente: “Mana meriste i caruvan lent?” Quentette senna: “Heru, nai hendummat nauvat pantane!” Appaina endaryanna, Yésus appane henduttat – ar mi yana lú ence tunt cene, ar hilyanettes. 